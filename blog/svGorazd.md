---
layout: layouts/sablona__blog.njk
title: sv.Gorazd 
perex: Toho, Bůh dá, nebude, aby Kristův kněz z boje utíkal ...
foto: sv_gorazd.jpg
alt: ikona sv.Gorazd 
tags: blog
---

                    

"Vzpomínejte ty, kteří vás vedli a kázali vám Boží slovo. Myslete na to, jak dovršili svůj život, a následujte je ve víře!" (Žd. 13:7) Tak nás učí Sv. Duch ústy apoštola Pavla. V těchto slovech je i určitá nostalgie, jak říká sv. Filaret, metropolita moskevský, neboť zde se vybízí k úsilí rozpomínání se, které vyžaduje tvůrčí přístup člověka. Tak i my v současné době se rozpomínáme na sv. biskupa mučedníka Gorazda, od jehož mučednické smrti letos uplyne 80 let. Na svatého vladyku vzpomínáme s určitým citem a jakousi duchovní nostalgii a vzpomínáme skutečně my, tedy i ti, kteří žijeme dnes a už i jen z chronologického hlediska jsme vl. Gorazda znát nemohli. Jde totiž o to, že si na něho vzpomínáme ne nějakými banálními vzpomínkami, ale skrze Tajemství posvátného eucharistického společenství Kristovy Církve, kde hřích a smrt nacházejí svou totální likvidaci. A v tomto světle Kristova poznání vyniká osobnost sv. vladyky Gorazda ve všech dimenzích: duchovní, sociální, národní, historické a etické. Osobnost biskupa mučedníka Gorazda a jeho svatých spolupracovníků svým svou velikostí nám odhalují i četné nedostatky našeho současného církevního života a jak moc nám chybí, abychom se jim podobali a byli důstojnými pokračovateli jejich dědictví.
    
Svatý vladyka mučedník Gorazd se narodil jako Matěj Pavlík 28. května 1878 v Hrubé Vrbce na Hodonínsku. V této obci byl velmi silný protestanský étos. Vladyka však navštěvoval obecnou katolickou školu a potom také školu protestanskou, a proto lze říct, že už od dětství obě dvě tato prostředí znal velmi dobře zevnitř, a proto není možné ho v této souvislosti obvinit z neznalosti či nepochopení. Dále studoval v katolickém arcibiskupském konviktu v Kroměříži, které existuje dodnes v podobě Arcibiskupského gymnázia, a poté na Státním německém gymnáziu. V letech 1898–1902 navštěvoval bohosloveckou fakultu v Olomouci. V roce 1900 navštívil Kyjev, aby se seznámil s názory pravoslavných duchovních a informoval je o cyrilometodějských snahách bohoslovců na Moravě. Po návratu se věnoval studiu životů svatého Cyrila a Metoděje i jejich žáků, mezi nimi i Gorazda, jehož jméno později přijal při postřižení na mnicha. 5. července 1902 byl Matěj Pavlík vysvěcen na katolického kněze a ujal se kněžské služby v Karlovicích na Bruntálsku a Brumovicích na Opavsku. Chtěl ještě studovat na Vídeňské univerzitě, ale tehdejší olomoucký arcibiskup Theodor Kohn mu to nepovolil, a to nejspíše proto, že tento mladý kněz byl v jeho očích příslušníkem katolické moderny. Matěj Pavlík se však vzdělával dále sám, zvláště jeho jeho vědecký zájem soustředil na psychologii a psychiatrii, což zřejmě souviselo s tím, že v letech 1906-1920 budoucí biskup vykonával pastoraci v ústavu pro choromyslné v Kroměříži. Za první světové války tento ústav se částečně proměnil v lazaret, kde vl. Gorazd také působil částečně jako kaplan. 
    
V roce 1917 založil vl. Gorazd  v Olomouci soukromý časopis Právo národa. V jeho programu byl mimo jiné požadavek zavedení českého a slovenského bohoslužebného jazyka a mnoho dalších věcí, které pro katolickou církev byly v té době nepřijatelné, a tak vztahy s ní se rychle zhoršovaly. Zároveň reformní katolické duchovenstvo založilo nový náboženský útvar, který měl postupně různé názvy, ale nakonec se ujal název: "Církev československá". Vladyka Gorazd se do něj nezapojil hned. Hlavní důvody byly technické, respektive zdravotní: bojoval totiž v té době se závažnou oční chorobou, a proto musel stát chvíli mimo dění. Tento útvar byl z velké části tvořen lidmi velmi liberálního světonázoru a v jejich čele stál Karel Farský. Matěj Pavlík nesdílel tyto ideje, ale byly mu sympatické některé tendence, které vedly pryč od toho, co paralyzovalo národní duchovní život. Toto hnutí vědělo, co nechce, ale zase nebylo tak jisto tím, co vlastně chce. Vl. Gorazdovi zvláště imponovala myšlenka české liturgie, kterou velmi podporoval a sám sloužil v Kroměříži na náměstí první českou bohoslužbu.
    
Na požádání ústřední rady vypracoval vl. Gorazd pro Církev československou ideové směrnice, které sám považoval za prozatímní a jejich cílem bylo uklidnění revolučního zápasu, který tehdy panoval v tomto společenství, které on sám se snažil vést postupně k přijetí necejsko-cařihradkého vyznání víry a svatých sedmi všeobecných sněmů, což by přivedlo k tomu, že by Církev československá  se stala pravoslavnou a zapojila se do velké rodiny místních pravoslavných církví. Sám pod tlakem okolností a na četné přímluvy věřících odjel v září roku 1921 do Srbska, kde přijal mnišství se jménem Gorazd na čest jednoho ze žáků sv. Metoděje a nechal se vysvětit na pravoslavného. Toto však vadilo liberálního a modernistickému křídlu Karla Farského. Ti nakonec využili situace, kdy odjel vl. Gorazd v USA, aby tam šířil sv. Pravoslaví mezi místního Čechoslováky. Po předčasném návratu musel vl. Gorazd se svými stoupenci, respektive se svým stádečkem toto reformní hnutí opustit a fakticky vytvořit Pravoslavnou církev v od samého začátku, což se i stálo. Zde opět vidíme vlastnost skutečného duchovního pastýře. O této vlastnosti mluví v sv. Evangeliu už sám náš božský Pán Ježíš: "Nebo ovce mé hlas můj slyší, a já je znám, a následují mne." (J. 10:27) Za vl. Gorazdem šli velmi dobří lidé, kteří potom udělali velmi mnoho pro sv. Pravoslaví v zemi československé. Někteří dokonce spolu se svým arcipastýřem prolili svou krev za vtělené věčné Boží slovo, a to svatí čeští novomučedníci, a to v září v roce 1942 jako ti, kteří spolupracovali s odbojem a poskytli úkryt parašutistům, kteří spáchali atentát na tehdejšího zastupujícího říšského protektora.
Sám vl. Gorazd měl také vzácného učitele. Velmi mu při celém budování sv. Pravoslaví v naši zemi pomáhal i zagrebský biskup Dositej, který později také přijal mučednickou smrt od ustašovců, tedy chorvatských obdivovatelů fašismu. 
    
Vladyka mučedník Gorazd a jeho svatí spolupracovníci nejen se modlí za nás před Božím trůnem na nebesích, ale také svými životy nás učí, jaké má být naše Pravoslaví, a sice že má být uvědomělé, seriózní a činné, neboť víra bez skutku je mrtvá (Jk 2,17), jak dosvědčuje sv. apoštol Jakub ve svém liste. Jde především o aktivitu vlastního srdce ke všem těm, které milostivý Pán umístil do našeho nejbližšího okolí, a proto jim říkáme blízcí. A když se naučíme si vážit církevního společenství, v němž se setkáváme s věčně živým Bohem, tak pak máme šanci důstojně, nebo přinejmenším neodsouzeně kráčet ve šlépějích sv. biskupa mučedníka Gorazda a jeho věrných spolupracovníků - svatých novomučedníků českých.
kněz Jiří Vladimír Táborský
                    

                  